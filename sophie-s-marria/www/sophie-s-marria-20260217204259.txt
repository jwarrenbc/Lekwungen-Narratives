níɬ leʔ kʷ səw̓təwəʔás ʔənʔé téčəl.
sétəŋ yəxʷ tsə ən̓… ščutéyləɬs méns kʷəw̓níɬ ʔéɬə nəsq̓ʷáʔ.
sétəŋ kʷə ʔənʔés yəsástəŋ kʷə nəmén kʷ sʔənʔés seʔ tsəw̓nəníʔɬəyəʔ ʔəskʷésəŋ.
səw̓ʔéɬəʔs ʔiʔ ʔə́wə kʷəče s xʷtəl̓qíʔtəŋ̓.
níɬ šx̌ʷən̓íŋs leʔ tsə ʔiʔəɬčél̓ə kʷ sʔənʔés ʔiʔəɬčél̓ə ʔə kʷsə sétəŋs tsə náʔc̓əʔ kʷə ʔənʔés yəsástəŋ kʷsə čkʷéʔ čŋə́nəʔ ʔiʔ kʷsə q̓éʔŋiʔ.
x̌ɬástəŋ kʷəče.
níɬ šxʷléʔes kʷ sx̌ənʔétəŋs xʷtəlqítəŋ.
ʔáa, səw̓qʷə́l̓qʷəl̓s.
níɬ seʔ kʷ səw̓ʔənʔés kʷsə sʔəlʔéləxʷs.
kʷəw̓níɬ seʔ ʔéɬəʔ ʔənʔé ʔəskʷéʔsəŋ̓.
kʷɬníɬ ʔal̓ kʷəče səw̓ʔənʔés ʔə tsə sč̓én̓ čtə ʔəw̓ x̌ʷən̓íŋ ʔə kʷ nc̓ə́ʔ sx̌ə́x̌… nʔ… nc̓ə́ʔ sə́nti.
ʔiʔ ʔənʔé təléčəl.
kʷɬníɬ sʔəskʷésəŋs č̓íytəŋ kʷə nəmén.
ʔiʔ ʔə́wə lew̓ s ʔəw̓háy ʔal̓ kʷə nəmén.
ʔəw̓léʔe kʷsə nəséčs leʔ ʔiʔ tsə čéʔseʔ nəšəšéyəɬ.
níɬ ləŋ̓stíŋ ʔə tsə kʷɬʔənʔé ʔəskʷésəŋ.
səw̓x̌čə́təŋs skʷéčəl kʷ šx̌ʷən̓íŋ̓s.
ʔiʔ kʷɬníɬ ʔal̓ səw̓ʔənʔés tsə sʔəlʔéləxʷs leʔ kʷəw̓níɬ Andrew Misheal.
kʷɬníɬ ʔal̓ səw̓ʔənʔés.
kʷɬníɬ səw̓q̓pə́təŋs tsə ʔəɬtéləŋəxʷ ʔə tséʔe.
səw̓šxʷtxʷkʷən̓tál̓ɬtə.
ʔəmáttəŋ kʷəw̓níɬ léʔe ʔə tsə ʔéʔskʷəɬ.
ʔəmáttəŋ.
ʔiʔ kʷɬʔəsáʔəy̓ tsə nəsʔəlʔéləxʷ.
níɬ tíʔe x̌ənx̌ənítəl.
čákʷəs kʷə nə… nəmén leʔ kʷ nəsn… yéʔ sɬátəŋ ʔáx̌ʷtəŋ ʔə tsəw̓níɬ txʷənəsq̓ʷáʔ seʔ txʷəʔáʔmət.
níɬ šx̌ʷən̓íŋs léʔe ʔə tséʔe kʷ sʔéɬəɬtə təw̓áʔ txʷkʷən̓tál.
čə́q sčéy.
ʔéɬə ɬtə tuʔkʷən̓tál̓ tsəw̓níɬ x̌ənx̌ənítəl níɬ čákʷəs kʷə nəmén leʔ kʷ nəskʷɬʔənʔé sɬátəŋ.
ʔéy̓, səw̓… ƛ̓éʔ kʷɬʔəw̓nc̓ə́ʔ sə́nti.
səw̓x̌čə́təŋs kʷ sšx̌ʷən̓íŋ̓s kʷ skʷɬməliyítəlɬtə ʔáx̌ʷtəŋ ʔə tsə ləpəlít.
səw̓məliyítəltəŋɬtə.
səw̓txʷəʔəsáʔəy̓s tsə sməliyí.
səw̓ƛ̓éšəntɬtə qʷénəsəŋ ti ʔəw̓mə́k̓ʷ čsəʔéɬəʔ ʔə tíʔe ʔiʔ tsə šxʷsénəč.
čə́q sʔíɬən.
kʷɬšx̌ʷən̓íŋ̓s leʔ tséʔe kʷ stəwəʔáɬtə leʔ txʷkʷən̓tál ʔə kʷ ən̓sq̓ʷáʔ.
ʔéɬəʔ leʔ ɬtə kʷəče txʷkʷən̓tál.
ɬq̓əčsɬšéʔ sčəl̓énəŋ ʔiʔ kʷ ɬq̓éčəs kʷ sʔéɬəɬtə kʷən̓tál̓.
ʔiʔ x̌ʷíl̓ kʷəʔ kʷəw̓níɬ nəsq̓ʷáʔ.
níɬ kʷəče šx̌ʷən̓íŋs tséʔe.
ʔán̓ leʔ ʔəw̓ čə́q sčéy kʷ sʔéɬəʔɬtə leʔ txʷəkʷən̓tál.
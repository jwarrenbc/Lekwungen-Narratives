níɬ səw̓yéʔs kʷə́yəx̌sət tsə čq̓ʷəmiʔíqən čq̓ʷáyəs yəxʷ leʔ ʔə tsə xʷləm̓éɬčə sɬéniʔ.
ʔiʔ níɬ yəxʷ kʷ syéʔs ʔəw̓ƛ̓íw̓ səw̓níɬ sɬéniʔ.
ƛ̓íw̓.
səw̓kʷéy̓əx̌səts tsəw̓níɬ ʔəw̓siʔém̓s leʔ ʔiʔ q̓pə́təs tsə sčéləʔčəʔs.
yéʔ ƛ̓léʔtəs ʔəw̓ čtéŋ ʔal̓ kʷə yéʔəs ə kʷɬəʔ č̓éŋ̓.
kʷə́yəx̌sət tsəw̓nəníʔɬəyəʔ čq̓ʷəmiʔíqən səw̓ləc̓ə́səts ʔə tsə snə́xʷəɬ.
kʷə́q̓ʷəl.
kʷɬyéʔ ʔiʔkʷə́q̓ʷəl ʔiʔ k̓ʷə́nnəŋ ʔə ƛ̓ c̓əw̓x̌íləm.
səw̓čtéŋs, “tx̌ʷín seʔ sxʷ ʔač helə?”
səw̓yəsástəŋs, “yéʔ ɬtə ʔəw̓ ʔəlén̓əŋ̓ ʔə kʷsə yéʔ kʷɬəʔ ƛ̓íw̓ kʷsə ʔéɬəʔ ʔə ʔéɬəʔ ʔə tíʔe náʔc̓əʔ siʔém̓ɬtə q̓ʷəmíy̓əqən.”
“ʔóo, yéʔ sən siʔsə́w̓,” ʔiʔx̌ə́n̓əŋ̓ tsəw̓níɬ c̓əw̓x̌íləm.
səw̓mək̓ʷətíŋ̓s.
səw̓yéʔs ʔəw̓ ʔáləɬ.
ʔəw̓ʔáləɬ yəxʷ ʔal̓.
ʔiʔ ʔə́wə yəxʷ s ʔiʔkʷən̓tís kʷs šéts.
ʔəw̓ʔəláɬtəs ʔal̓ tsə púyəkʷs.
kʷɬléʔe kʷəče kʷ skʷɬyéʔs yəʔíst ʔiʔ ƛ̓éʔ ɬéel tsəw̓nəníʔɬəyəʔ.
léʔə ʔə tsə čnəʔétəŋ̓ ʔə kʷ šəšéʔq̓əŋ̓.
səw̓kʷéy̓əx̌səts tsəw̓nəníʔɬəyə.
mə́k̓ʷ ʔəw̓ sák̓ʷəŋ.
háy kʷə ʔiʔ níɬ səw̓ʔáləɬs ƛ̓éʔ.
kʷɬyéʔ ʔiʔ ʔəl̓ʔál̓əɬ ʔiʔ ƛ̓éʔ nəqʷnáŋət tsəw̓níɬ stáməš c̓əw̓x̌íləm.
yéʔ səw̓tə́ss ʔə ƛ̓ xʷləm̓éɬčə.
ʔiʔ tə́xʷ yəxʷ č̓ə ʔəw̓ ʔəsq̓épəɬ tsə ʔəɬtéləŋəxʷ léʔə ʔə ƛ̓ xʷləm̓éɬčə.
syéʔs səw̓kʷéy̓əx̌səts tsəw̓níɬ stáməš c̓əw̓x̌íləm.
níɬ yéʔ ʔiʔɬčélə ʔə kʷ syéʔs nəw̓íləŋ tsə čə́qəw̓txʷ ʔéʔləŋ.
səw̓tə́ləšsəts.
tə́ləšsət ʔiʔ kʷɬníɬ səw̓q̓əwətíttəŋs ʔə tsə ʔəxʷíləŋəxʷ.
səw̓ɬéw̓s tsə ʔəɬtélŋəxʷ.
ɬéw̓.
kʷéy̓əx̌səts tsə náʔc̓əʔ sɬéniʔ ʔiʔ ʔáx̌ʷnəsəŋ kʷəw̓níɬ c̓əw̓x̌íləm.
səw̓ƛ̓ə́yəq̓təŋs ʔə tsə sqéləx̌ kʷ skʷɬiʔtál̓səts.
ƛ̓ə́yəq̓təŋ ʔə tsə qéqəns tsə ʔéʔləŋ.
səw̓ɬəŋáʔqʷtəŋs.
ɬəŋéŋ tsə sq̓ʷáŋiʔs.
səw̓q̓ʷáys kʷə tsə stáməš leʔ c̓əw̓x̌íləm.
q̓ʷáy.
q̓ʷáynəŋ ʔə sə xʷləm̓éɬčə sɬéniʔ.
ʔəw̓háy sqə́čəs tsəw̓nəníʔɬəyəʔ.
səw̓ʔənʔés ʔəw̓xʷyél̓qən.
ʔiʔ čtéŋ tsəw̓níɬ yéʔ leʔ ʔəw̓ lálət tsə k̓ʷəɬʔəxʷíləŋəxʷs, “ʔə́wənə ʔiʔ ƛ̓éʔ sén yéʔ xʷíl… ʔə́wənə ʔəw̓háy kʷə stáməš?”
ʔəw̓háy kʷə.
ʔənʔés ʔəw̓t̓ál̓ək̓ʷ tsəw̓nəníʔɬəyəʔ.
níɬ kʷəče tsə xʷləm̓éɬčə sɬéniʔ q̓ʷáynəxʷ leʔ kʷəw̓níɬ c̓əw̓x̌íləm stáməš.
níɬ kʷəče ʔəw̓ šx̌ʷən̓íŋs ʔal̓ tséʔe.
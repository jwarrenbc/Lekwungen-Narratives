níɬ səw̓tékʷəsɬtə tsə ləmətúwəlqən čsəléʔə ʔə tsə šxʷimélə.
kʷə́nnəxʷ ɬtə səw̓c̓éʔkʷətɬtə.
c̓éʔkʷət háy ʔiʔ txʷiʔsiʔx̌ə́ləqən ɬtə, siʔx̌ə́ləqən.
háy kʷ siʔx̌ə́ləqənɬtə ʔiʔ txʷiʔtšə́lqən.
tšə́lqən ɬtə.
háy kʷ stéšəl̓qən̓ɬtə ʔiʔ txʷiʔqéləč̓ət ɬtə, qéləč̓ət.
txʷəʔəsáʔi kʷ sqéʔəl̓əč̓s ʔiʔ ƛ̓éʔ ɬtə kʷɬqəl̓ét c̓éʔkʷət.
ʔiʔ čéy ɬs… čéy ɬtə ʔə tsə swétəs.
səw̓txʷəʔəsáʔis.
čsəléʔə ʔal̓ ʔə tsə ŋə́n̓ sčéy kʷ sx̌ətítɬtə.
níɬ səw̓č-… čxʷə́yəmɬtə ʔiʔ kʷ stxʷəsəʔə́y̓s sə swétə.
ʔán̓ ʔəw̓ ŋə́n̓ sčéy ʔiʔ txʷəʔəsáʔi.
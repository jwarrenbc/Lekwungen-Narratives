kʷ šxʷx̌ʷənʔéŋ̓s leʔ ʔiʔ yéʔɬtə ʔáʔəx̌ʷ ʔə  kʷə čnəʔétəŋ ʔə kʷ sx̌ʷíx̌ʷəyəs.
níɬ yéʔ šxʷléʔeɬtə kʷ sq̓əl̓íŋ̓ɬtə.
yéʔ ɬtə ʔál̓əx̌ət tsə čnəʔétəŋ̓ ʔə kʷ ɬə́q̓əs.
níɬ yéʔ sčéʔiʔɬtə ʔə kʷ syéʔs txʷəčə́q tsə st̓éčəŋ.
mə́k̓ʷ skʷéčəl yéʔ šxʷʔáʔəx̌ʷtɬtə ʔə tsə šxʷléʔes kʷ sč̓ísəŋ̓s tsəw̓níɬ ɬə́q̓əs.
k̓ʷín nəc̓éxʷ ʔiʔ əw̓ŋás lisék, ɬq̓éčəs lilsék ʔə kʷ sčqə́čəʔɬtə ʔə tsə nə́c̓əʔ skʷéčəl.
ʔáa, ʔiʔ yás ɬtə əw̓ mə́k̓ʷ skʷéčəl kʷ syéʔɬtə ʔáʔəx̌ʷ ƛ̓léʔəŋ.
níɬ kʷəče səw̓x̌ʷən̓íŋs ʔə tséʔe ʔiʔ x̌éčət ɬtə.
x̌éʔčət ɬtə səw̓nəw̓ésɬtə ʔə tsə lisék.
syéʔs ʔəw̓ txʷənéč̓əw̓əč páwən tsəw̓níɬ lisék.
sk̓ʷín lisék tsə sxʷáyəmɬtə.
ʔəɬčə́x̌ mít tsə nə́c̓əʔ páwən kʷ stəʔéw̓əss tsə čéymən.
ʔiʔ əw̓tésəɬ tsəw̓níɬ čéymən ʔə ƛ̓ sx̌ʷíx̌ʷəyəs šxʷléʔes tsə ʔəxʷílŋəxʷ kʷ sq̓ə́l̓əŋ̓s.
ʔəw̓ən̓ʔén̓ leʔ əw̓ ʔíyəs sčéʔiʔɬtə.
ʔən̓ʔán̓ leʔ əw̓ ʔə́y̓ télə.
ʔéɬə kʷəče ʔən̓ʔén̓ əw̓ txʷəʔə́y̓ télə ʔiʔ txʷiʔə́wə kʷ syéʔɬtə kʷsə əw̓ʔə́wənə snə́xʷəɬɬtə.
x̌ʷən̓íŋ ʔə tséʔe ʔiʔ əw̓mə́k̓ʷ stéŋ kʷ sʔíɬənɬtə, tsə sʔáx̌ʷəʔ, máʔəqʷ, ʔésxʷ, tsə sʔíʔɬən̓ɬtə kʷ sléʔəɬtə ʔiʔ tsə ʔéyət.
nəc̓éxʷ ʔiʔ əw̓kʷə́nnəxʷ ɬtə ʔə tsə sɬáŋ̓ət.
níɬ kʷəče šx̌ʷən̓íŋs leʔ tséʔe kʷ nəsyéʔ ʔiʔsəw̓éʔ ʔə kʷsə n̓-… ʔə kʷsə nətén kʷ syéʔs ʔáʔəx̌ʷ ʔə ƛ̓ sx̌ʷíx̌ʷəyəs.
ʔən̓ʔán̓ leʔ əw̓ ʔíyəs tséʔe šxʷléʔeɬtə ʔeʔ kʷ sq̓əl̓íŋ̓ɬtə.
x̌ʷən̓íŋ kʷəče ʔeʔ tséʔe ʔiʔ níɬ səw̓háys.
háys kʷ syéʔɬtə léʔə kʷɬʔáw̓k̓ʷ.
čə́səʔ ɬqél̓č̓ čtə kʷ sléʔəɬtə.
léʔə ʔə tsə x̌ənʔétəŋ̓ šxʷléʔeɬtə kʷ sq̓əl̓íŋ̓ɬtə tən̓wə́x̌ɬəs ɬqél̓č̓ ʔiʔ tsə čnəʔétəŋ̓ ʔə kʷ líyməs ɬqél̓č̓.
níɬ šxʷléʔeɬtə ʔə tséʔe čə́səʔ ɬqél̓č̓ kʷ sčéʔiʔɬtə ʔə tsəw̓níɬ ɬə́q̓əs.
mə́k̓ʷ stéŋ ʔəw̓ kʷén̓nəxʷɬtə.
nəc̓éxʷ ʔiʔ əw̓ʔáʔ yéʔ txʷəčə́q ʔən̓ʔán̓ tsə st̓éčəŋ ʔiʔ kʷə́nnəxʷ ɬtə tsə čnəʔétəŋ̓ ʔə kʷ ssk̓ʷíc̓iʔ.
ʔiʔ níɬ ƛ̓éʔ əw̓ ʔə́y̓ sʔíɬənɬtə.
níɬ kʷəče šx̌ʷən̓íŋ̓s tséʔe kʷ  syéʔɬtə leʔ ʔáʔəx̌ʷ.
ʔáʔəx̌ʷ ʔə tséʔe čə́səʔ ɬqél̓č̓ kʷ syéʔɬtə léʔə.
háy kʷəče tséʔe kʷ sháys ʔiʔ níɬ səw̓t̓ák̓ʷɬtə.
yéʔ əw̓ʔə́y̓ háy.
háy ɬtə ʔə kʷ skʷén̓nəxʷ leʔ tə télə.
níɬ səw̓háys kʷ sč̓íʔsəŋ̓s.
ʔiʔ kʷɬníɬ səw̓t̓ák̓ʷɬtə.
ʔiʔ txʷiʔníɬ tsə tə́ŋəxʷ kʷ sčéʔiʔs leʔ kʷ nəsq̓ʷáʔ.
txʷiʔníɬ čəníŋəɬ.
čəníŋəɬ ʔə tsə sqéws kʷsə əw̓mə́k̓ʷ stéŋ kʷ sčəníŋəɬs.
níɬ leʔ šx̌ʷən̓íŋs tséʔe ʔə kʷ s-… tsə šx̌ʷən̓íŋs ʔə kʷ sʔéɬəʔɬtə leʔ kʷən̓tál̓ ʔə kʷ nəsq̓ʷáʔ.
ʔənʔé č̓ísəŋ tsə sqéws.
ʔiʔ nəc̓éxʷ ʔiʔ yéʔ ɬtə yéʔnəs ʔəw̓ nəsʔəyéq ʔal̓ ʔáx̌ʷ ʔə tsə šxʷimélə.
ʔəyéq ʔal̓ ʔə tsə əw̓stéŋ sʔíɬənɬtə.
yás leʔ əw̓ ʔə́y̓.
níɬ te kʷ stxʷəʔəsx̌éɬəɬs leʔ kʷ nəsq̓ʷáʔ səw̓háys.
k̓ʷə́n̓təs tsə tə́ŋəxʷs.
níɬ ʔal̓ kʷəče ʔəw̓ šx̌ʷən̓íŋs tséʔe.